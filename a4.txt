ခဲသားပါးပါးခြယ်မှုန်းထားသည့် 
ကောင်းကင်ယံမှ မိုးဖွဲလေးများ ကျလာနေပြီဖြစ်သည်။သူရောပန်း​ဖြူရော..စကားမဆိုဖြစ်တော့။အကြော်ပန်းကန်ထဲမှ စားလက်စ အကြော်တို့ကိုလဲ ဆက်မစားဖြစ်။မိုးညနေခင်း၏ ဆွေးဆွေးမြမြ ပုံရိပ်တို့ကိုသာ ငေးမောနေရင်း အတွေးကိုယ်စီနှင့် ငြိမ်သက်နေခဲ့မိသည်။...

ဘာရယ်မဟုတ်..။အခုမှ သူ ပန်းဖြူကို
သေချာကြည့်မိသည်။ကြက်သွေးရောင် 
ခါးတို အင်္ကျီလေးနှင့် စတိုင်ဘောင်းဘီရှည်ကို ပေါ့ပါးလွတ်လပ်စွာ ဝတ်ဆင်ထားပုံက..
တိမ်တောက်ခြင်းမရှိသည့် မိုးညနေ၌ လင်းထင်းနေခဲ့သည်။
သူမ၏ ဖြူဝင်းသော အသားအရေနှင့် လိုက်ဖက်ညီလှသော ခန္ဓာကိုယ်
အချိုးအစားက ကျောင်းသားများကြားတွင် ရေပန်းစားလွန်းလှသည်။
ဟုတ်သည်။
သူကသာ သူမကို စောက်ရူးမ ဟု ခေါ်သော်လည်း သူမက သူတို့ကျောင်း၏ queen ဖြစ်၏။....


သူမ အရမ်းလှသည်။
ဒါပေမယ့် နှပ်ချေးဘေးတူ အရွယ်ထဲက တွဲလာခဲ့ ကြီးပြင်းလာခဲ့သည့် သူတွေမို့လားတော့မသိ...သူမအလှက သူ့အတွက်တော့
ထူးထူးထွေထွေ ရင်ထဲထိ ရောက်မလာခဲ့။
သို့ပေမယ့်....တစ်ခါတစ်ခါ သူမအတွက်
သူ့ဒေါသတွေ ကြီးလွန်းခဲ့ဘူးသည်။

ပြီးခဲ့သည့်လက သူမကို ကြိုက်သော
ကောင်တစ်ယောက်နှင့်သူ ထိုးပွဲ အကြီးအကြီးအကျယ် ဖြစ်ဘူးခဲ့သည်။
ပြဿနာက ရိုးရိုးတန်းတန်း ရည်းစားစကားပြောခြင်း စာပေးခြင်းတို့ လုပ်ရင်
ရပါလျက်နှင့် အတင်းလက်ဆွဲပီး သူမကိုပုခုံးဖက်ကာ အကျပ်ကိုင်သောကြောင့်ဖြစ်သည်။

ထိုစဥ်က သူက ကျောင်းမုန့်စျေးတန်းထဲ သူ့သူငယ်ချင်းများနှင့်အတူ အအေးသောက်နေခြင်းဖြစ်ပြီး..သူမတို့အခြေအနေကို တွေ့လိုက်ချိန်၌..မျက်စိထဲ ဘာမှမမြင်တော့ပဲ..အဲ့ကောင်ကို အအေးပုလင်းနှင့် ပြေးရိုက်မိသည်။
သွေးများဖြာခနဲထွက်သွားသည်ဟု သူ့သူငယ်ချင်းများက ပြန်ပြောပြသည်။
အဲ့အကောင်နှင်အတူပါသည့် ကောင်များမှ သူ့ကို ဝိုင်းထိုးကြ၍ သူလဲဖူးယောင်သွားခဲ့ရသည်။

''ဟဲ့...ဘာကြည့်နေတာလဲ..ဆို.....''

သူမ အသံကြောင့် သူသတိပြန်ဝင်လာပြီး

''အဲ...ဘာရယ်မဟုတ်ပါဘူးဟာ...နင့်အကြောင်း တွေးနေမိလို့ပါ။''

''ဟုတ်လား...ပြောပြ..ငါ့ဘာအကြောင်းတွေ
တွေးနေတာလဲ...ပြောပြ..''

''အာ...ဘာမှမဟုတ်ပါဘူး...နင်ဒီနေ့ ထူးထူးခြားခြားတွေ လျှောက်လုပ်နေလို့ ဘာဖြစ်လို့လဲ ဆိုပြီး တွေးနေမိတာ....''

သွယ်လျပြေပြစ်လှသည့် လက်ဖမိုးနှင့် မေးလေးထာက်ပြီး တောက်ပသွားသည့် မျက်လုံးများကို ရှောင်လွဲဲပီး..သူ ကွေ့ပတ်ဖြေမိလိုက်သည်။သူမကို အခုနောက်ပိုင်း ရှောင်နေမိခဲ့တာ ထို မျက်လုံးများကြောင့်လဲပါသည်။

''ဒီနေ့လား....အဟား...ရယ်စရာကောင်းတဲ့နေ့လေ...ဘာဖြစ်လို့လဲ သိလား...''

သူမ အမူအယာက တစ်မျိုးဖြစ်သွားခဲ့သည်။

''ဘာဖြစ်လို့လဲ ''

''ဒီနေ့..ငါ့မွေးနေ့လေ...အဟက်..''

အနောက်တောင် ကောင်းကင်ယံ၌ လျှပ်စီးတို့ ပြိုးပျက်လင်းလက်သွားသည်ကို သူရော သူမရော တွေ့လိုက်ရသည်။သူမ၏အသံက ကြေကွဲအက်ရှနေခဲ့၏။အဆုံးသတ် ရယ်သံ၌..
ဒဏ်ရာရထားငည့် သားရဲတစ်ကောင်၏ မာန်ဖီသံမျိုးတွေပါ သူခံစားလိုက်ရသည်...။

''ဟာ..နင့်မွေးနေ့...happy birthday သူငယ်ချင်းလေးရယ်.. နင် ငါ့ကို ကြိုမပြောဘူးဟာ.....''

သူမ တစ်စုံတစ်ရာကို ကြေကွဲနေပုံရ၏။
နီထွေးပါးလျသောနှုတ်ခမ်းပါးလေးကို ကိုက်ရင်း..ကားလမ်းမကိုသာ ငေးကြည့်နေခဲ့သည်။
သူမ မျက်ဝန်းတို့လဲ ကောင်းကင်နှင့်အပြိုင်
အုံ့မှိုင်းနေပြန်သည်။

''ပန်းဖြူ... ငါတောင်းပန်ပါတယ်ဟာ...
ငါတစ်ကယ်မသိလို့ပါ..မနက်ဖြန်ကျရင် 
ငါမွေးနေ့လက်ဆောင်ပေးမယ်ဟာ...
စိတ်မဆိုးနဲ့နော်....''

နာကျင်ဝမ်းနည်းနေသော သူမကို 
နှစ်သိမ့်စကားဆိုမိသည်။

သူမက ပျော့ပျောင်းနူးညံ့သော ဆံပင်များကို ထိုးဆွပြီး ခေါင်းယမ်းခါလိုက်ကာ..

''နင်မသိတာ ငါစိတ်မဆိုးပါဘူး...
အိမ်က အမေနဲ့အဖေလဲ မသိဘူးလေ....''

အဟက်ခနဲရယ်သံ၌...အဖျားခတ်သွားသည့် 
ငိုသံကို သူ ရင်ဘတ်နှင့်ကြားလိုက်ရသည်။
သူမလက်နှစ်ဘက်လုံးကို ခပ်ဖွဖွ ဆွဲယူအုပ်ကိုင်ရင်း......

''ပန်းဖြူရယ်...ဝမ်းနည်းမနေတော့နဲ့နော်..
ဦးတို့ အန်တီတို့က အလုပ်မှ သိပ်မအားတာ..
ပြီးတော့ နင့်ကိုလဲ သိပ်ချစ်တာလေဟာ..။
ငါကတိပေးတယ်ဟာ..ဒီနေ့ နင့်မွေးနေ့ကို ဘယ်သူသိသိမသိသိ...ငါအမြဲမှတ်မိနေရမယ်။အဲ့ဒီနေ့ကိုလဲ နင်နဲ့အမြဲအတူတူ ရှိနေပါ့မယ်လို့ ငါကတိပေးတယ်ဟာ.. နော်...''

သူမ ဘာမှမပြော။သူဆုပ်ကိုင်ထားသည့် လက်တို့ကိုလဲ မရုန်း..။
သူ့ကို ရီဝေသော မျက်ဝန်းလက်တို့ဖြင့် 
စိုက်ကြည့်ပြီး ပြုံးနေခဲ့သည်။

စက်တင်ဘာလဆန်းပိုင်း၏ မိုးစက်တို့ 
လမ်းမထက်ကို ကျလာကြပြီဖြစ်သည်။
မုတ်သုန်သည် ကောင်းကင်ကို 
ပိုင်ဆိုင်သွားပြီဖြစ်၏။




