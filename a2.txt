မေမေရေ သားပြန်လာပြီ...

ပုံမှန်မျက်နှာ ပုံမှန်အသံဖြင့်ပင်
အထဲမှ ဂျက်ထိုးထားသော ခြံတံခါးကို 
ဖွင့်ဝင်ရင်း အိမ်ထဲလှမ်းဝင်လာခဲ့လိုက်သည်။
မေမေတော့ ထုံးစံအတိုင်း ကိုရီးယားကားကြည့်နေလောက်ပြီ ဟု စိတ်ထဲက တွေးမိသေးသည်။

''ဟင်''
..........
.............
ရင်ထဲဒုန်းခနဲဖြစ်သွားခဲ့သည်။
ကွက်ခနဲပျက်သွားသည့် မျက်နှာကို ကပြာကယာအောက်ငုံ့ချရင်း...
သွားပါပြီကွာ... ဟု စိတ်ထဲကရေရွတ်ရင်း တောက်ခေါက်မိသည်။ဒင်း....
စောက်ရူးမ.....

''ဟော သားပြန်လာပြီ.. မင်းဘာလို့ ဒီလောက်နောက်ကျနေတာလဲ..ဒီမှာ ပန်းဖြူကဖြင့် ရောက်နေတာ နဲနဲတောင်ကြာနေပြီ။ကျူရှင်သွားမလို့ မင်းကိုစောင့်နေတာ။''

.........................
မေမေ့အမေးကို ရုတ်တရက်မဖြေနိုင်သေး။
ဒင်းကို ဘုကြည့်လှမ်းကြည့်လိုက်သည်။
ပန်းဖြူမ..သူနှင့်တစ်ကျောင်းထဲ။ တစ်ခန်းထဲ။
မနက်က သူကျောင်းပြေးတာ မေမေ့ကိုလာတိုင်တာဖြစ်လိမ့်မည်။သူမကတော့ သူ့ကို
ပြုံးတုံ့တုံ့ကြည့်ရင်း မျက်လုံးပြူးပြသည်။

''ဟဲ့ သား..မေမေ မေးနေတယ်လေ..ဘာလို့နောက်ကျနေတာလဲလို့...''

''အင်း...အဲ့..ဟို...ဒီလိုပါမေမေ..''

မတက်နိုင်တော့။အမှန်အတိုင်းပြောဘို့သာရှိတော့သည်မဟုတ်လား။

''သြော်..အန်တီကလဲ  စောစောက သမီးပြောထားတယ်လေ။ဒီနေ့ကျောင်းမှာ ယောကျ်ားလေးတွေ စာသင်ခန်းက ခုံတွေ ပြန်စီနေရတယ်လို့...အဲ့ဒါ ခန့်ဇော်လဲ ပါတယ်လေ...''

'' သြော်...ဟုတ်လား..စောစောက သမီးပြောထားသေးလား..။
အေးကွယ် အန်တီလဲ အသက်ကြီးလာလို့လားမသိ။ခုပြောခုမေ့ပဲ။
တစ်ခါတစ်ခါ ကိုခန့်တို့အဖေနဲ့လဲ အဲ့ကိစ္စကြောင့် ခဏခဏ စကားများရသေး....ကဲ..ကဲ..
သားရေ မြန်မြန်လုပ် အဝတ်အစားလဲ...
ပန်းဖြူလေးကို အားနာစရာ..''

''ဟုတ်...ဟုတ် မေမေ...''

ရင်ဘတ်ထဲ အလုံးကြီးအခုမှ ကျသွားပြီး
ပန်းဖြူမကို ကြည့်မိတော့ သင်းက နှာခေါင်းရှုံ့ လျှာထုတ် ပြောင်ပြသည်။
မေမေ မမြင်အောင် လက်သီးထောင်ပြရင်း
အဝတ်အစားလဲရန် နောက်ဖေးခန်းထဲ ဝင်လာလိုက်၏။

ပန်းဖြူမ။
နာမည်နှင့် လိုက်အောင် ဖြူဖြူချောချော။
သူ့အိမ်နှင့် ဆယ်အိမ်ကျော်လောက်ခြားသည်။
သူ့အဖေနှင့်အမေက အစိုးရရုံးဝန်ထမ်းအကြီးပိုင်းတွေဖြစ်ပြီး..အချမ်းသာကြီးမဟုတ်သော်လည်း..နေနိုင်၊စားနိုင်၊ဝတ်နိုင်သည့် အတန်းစားများပင်ဖြစ်သည်။
ငယ်ငယ်ထဲက သူနှင့်ကစားဖော်ကစားဖက်များဖြစ်ပြီး..မိဘတွေ အချင်းချင်းလဲ ခင်ကြသည်။
ပန်းဖြူမက အတန်းထဲမှာ စာလဲတော်သည်။
တစ်ခါတစ်ရံ ဆရာမ ရှင်း၍မရှင်းသည့်စာများကို သူ့ကိုစောက်မြစ်ကပ်သော်လည်း မေးရသည်။စောက်မြစ်ကပ်တယ်ဆိုရာ၌ အကြောင်းရှိ၏။
ပန်းဖြူက လူပုံချောချော သန့်သန့်ဖြစ်သော်လည်း သူများကို အထူးသဖြင့် သူ့ကို ချောက်ချခြင်း နောက်ပြောင်ခြင်းများ၌ အထူးကျွမ်းကျင်သူဖြစ်သည်။
ဒါပေမယ့် ဒီတစ်ခါတော့ သူကျောင်းပြေးတာ မေမေ့ကို တိုင်မထားတာ နဲနဲ ထူးဆန်းနေခဲ့သည်။ဘာပဲဖြစ်ဖြစ် ကျေးဇူးတင်တယ် စောက်ရူးမရေ..ဟုလဲ သူ့ဘာသာသူ တွေးရင်းပြုံးမိ၏။